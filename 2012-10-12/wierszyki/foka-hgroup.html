<!DOCTYPE html>
<html>
  <head>
    <title>Jan Brzechwa: Foka</title>
    <meta charset="UTF-8" />
  </head>
<body>

<article>
    <hgroup>
        <h1>Jan Brzechwa</h1>
        <h2>Foka</h2>
    </hgroup>

    <p>
        Mole foce zjadły futro.<br />
        "W czym na spacer wyjdę jutro?"
    </p>

    <p>
        Poszła foka do oposa:<br />
        "Jestem naga, jestem bosa,
    </p>

    <p>
        Co ja teraz, biedna, pocznę?<br />
        Daj choć futro zeszłoroczne."
    </p>

    <p>
        Opos tylko drzwi zatrzasnął:<br />
        "Każdy nosi odzież własną!"
    </p>

    <p>
        Poszła foka między bobry:<br />
        "Może będzie kto tak dobry
    </p>

    <p>
        I ponosić futro da mi?<br />
        Futro przecież się nie splami."
    </p>

    <p>
        Bobry rzekły na to: "Foko,<br />
        Bieda u nas jest w tym roku,
    </p>

    <p>
        Może jednak ci niedźwiedzie<br />
        Dopomogą w twojej biedzie."
    </p>

    <p>
        Ale niedźwiedź tylko mlasnął:<br />
        "Każdy nosi odzież własną!"
    </p>

    <p>
        Poszła foka do borsuka:<br />
        "Może pan mi coś wyszuka?"
    </p>

    <p>
        Borsuk zmierzył ją z wysoka:<br />
        "Z pani jest po prostu - foka!"
    </p>

    <p>
        Nie pomogły również lisy -<br />
        Lis przeważnie sam jest łysy.
    </p>

    <p>
        Nie zastała gronostajów,<br />
        Szenszyl kazał przyjść jej w maju,
    </p>

    <p>
        Jeszcze gorzej poszło z lutrą,<br />
        Skunks miał w pralni swoje futro.
    </p>

    <p>
        Poszła foka w złym humorze:<br />
        "Nikt mi, widzę, nie pomoże."
    </p>

    <p>
        Pozbierała na dnie szafki<br />
        Zniszczonego futra skrawki
    </p>

    <p>
        I zaniosła do kuśnierza.<br />
        Kuśnierz mierzy i przymierza,
    </p>

    <p>
        Poupinał skrawki modnie,<br />
        Potem szył przez dwa tygodnie,
    </p>

    <p>
        Lecz by dziury zaszyć w futrze,<br />
        Musiał futro zrobić krótsze.
    </p>

    <p>
        Jak tu foka w złość nie wpadnie:<br />
        "Ależ mnie pan ubrał ładnie!
    </p>

    <p>
        Przód jest krótszy o trzy cale,<br />
        Moich rąk nie widać wcale,
    </p>

    <p>
        Pan mi zeszył nogi obie,<br />
        Co ja teraz, biedna, zrobię?"
    </p>

    <p>
        Kuśnierz zmrużył jedno oko:<br />
        "Trudno. Będzie pani foką."
    </p>

    <p>
        Odtąd foka nieszczęśliwa<br />
        Już nie chodzi, tylko pływa.
    </p>
</article>

</body>
</html>