<!DOCTYPE html>
<html>
  <head>
    <title>Jan Brzechwa: Orzech</title>
    <meta charset="UTF-8" />
  </head>
<body>

<article>
    <hgroup>
        <h1>Jan Brzechwa</h1>
        <h2>Orzech</h2>
    </hgroup>

    <p>
        Miał pan rejent ze Zwolenia<br />
        Twardy orzech do zgryzienia,
    </p>

    <p>
        Nim go rozgryzł do połowy,<br />
        Stracił kieł i ząb trzonowy,
    </p>

    <p>
        Wreszcie krzyknął: „A to gratka,<br />
        Proszę mi poszukać dziadka!”
    </p>

    <p>
        Przybiegł dziadek siwiuteńki,<br />
        Twardy orzech wziął do ręki.
    </p>

    <p>
        „Opamiętaj się, człowieku,<br />
        Nie mam zębów od pół wieku,<br />
        Taka sztuka to dla wnuka,<br />
        Niechaj służba go poszuka”.
    </p>

    <p>
        Wnuk, wiadomo, był siłaczem:<br />
        „Niechaj orzech ten zobaczę”.
    </p>

    <p>
        Wziął go, włożył między szczęki:<br />
        „Rzeczywiście, nie jest miękki!”
    </p>

    <p>
        Po upływie pół godziny<br />
        Pot już spływał mu z czupryny.
    </p>

    <p>
        Wreszcie przerwał ciężką pracę:<br />
        „Nie poradzę, zęby stracę,<br />
        Ale znam kowala w mieście,<br />
        Co ten orzech stłucze wreszcie”.
    </p>

    <p>
        Posłał rejent po kowala,<br />
        A już kowal się przechwala:
    </p>

    <p>
        „Dla mnie to jest rzecz nienowa,<br />
        Jestem, panie, z Żelechowa,<br />
        A wiadomo, że Żelechów<br />
        Słynie z dziadków do orzechów”.
    </p>

    <p>
        Huknął kowal wielkim młotem,<br />
        A młot rozpadł się z łoskotem.
    </p>

    <p>
        Jęknął kowal: „Co za orzech,<br />
        Żadna siła go nie zmoże,<br />
        Twardy orzech do zgryzienia,<br />
        Nie poradzę. Do widzenia”.
    </p>

    <p>
        Poszedł kowal, a tymczasem<br />
        Właśnie szła wiewiórka lasem.
    </p>

    <p>
        Do pokoju oknem wpadła,<br />
        Orzech zgryzła, jądro zjadła,
    </p>

    <p>
        O czym rejent jak najprędzej<br />
        Spisał akt w ogromnej księdze.
    </p>
</article>

</body>
</html>