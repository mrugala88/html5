<!DOCTYPE html>
<html>
  <head>
    <title>Jan Brzechwa: Żaba</title>
    <meta charset="UTF-8" />
  </head>
<body>

<article>
    <h1>Jan Brzechwa</h1>
    <h2>Żaba</h2>

    <p>
        Pewna żaba<br />
        Była słaba<br />
        Więc przychodzi do doktora<br />
        I powiada, że jest chora.
    </p>

    <p>
        Doktor włożył okulary,<br />
        Bo już był cokolwiek stary,<br />
        Potem ją dokładnie zbadał,<br />
        No, i wreszcie tak powiada:
    </p>

    <p>
        &bdquo;Pani zanadto się poci,<br />
        Niech pani unika wilgoci,<br />
        Niech pani się czasem nie kąpie,<br />
        Niech pani nie siada przy pompie,<br />
        Niech pani deszczu unika,<br />
        Niech pani nie pływa w strumykach,<br />
        Niech pani wody nie pija,<br />
        Niech pani kałuże omija,<br />
        Niech pani nie myje sie z rana,<br />
        Niech pani, pani kochana,<br />
        Na siebie chucha i dmucha,<br />
        Bo pani musi być sucha!&rdquo;
    </p>

    <p>
        Wraca żaba od doktora,<br />
        Myśli sobie: &bdquo;Jestem chora,<br />
        A doktora chora słucha,<br />
        Mam być sucha - będę sucha!&rdquo;
    </p>

    <p>
        Leczyła się żaba, leczyła,<br />
        Suszyła się długo, suszyła,<br />
        Aż wyschła tak, że po troszku<br />
        Została z niej garstka proszku.
    </p>

    <p>
        A doktor drapie się w ucho:<br />
        &bdquo;Nie uszło jej to na sucho!&rdquo;
    </p>
</article>

</body>
</html>